# Another Creed from Epiphanius' Ancoratus (119)

πιστεύομεν εἰς ἕνα θεόν,
πατέρα παντοκράτορα,
πάντων ἀοράτων τε καὶ ὁρατῶν ποιητήν.

καὶ εἰς ἕνα κύριον ἰησοῦν χριστόν, 
τὸν υἱὸν τοῦ θεοῦ,
γεννηθέντα ἐκ θεοῦ πατρὸς μονογενῆ,
τουτέστιν ἐκ τῆς οὐσίας τοῦ πατρός,
θεὸν ἐκ θεοῦ,
φῶς ἐκ φωτός,
θεὸν ἀληθινὸν ἐκ θεοῦ ἀληθινοῦ,
γεννηθέντα οὐ ποιηθέντα,
ὁμοούσιον τῷ πατρί,
δι' οὗ τὰ πάντα ἐγένετο,
τά τε ἐν τοῖς οὐρανοῖς καὶ τὰ ἐν τῇ γῇ,
ὁρατά τε καὶ ἀόρατα,
τὸν δι' ἡμᾶς τοὺς ἀνθρώπους καὶ 
διὰ τὴν ἡμετέραν σωτηρίαν κατελθόντα καὶ σαρκωθέντα τουτέστι 
γεννηθέντα τελείως ἐκ τῆς ἁγίας μαρίας τῆς ἀειπαρθένου διὰ πνεύματος ἁγίου, ἐνανθρωπήσαντα τουτέστι τέλειον ἄνθρωπον λαβόντα, 
ψυχὴν καὶ σῶμα καὶ νοῦν καὶ πάντα εἴ τι ἐστὶν ἄνθρωπος χωρὶς 
ἁμαρτίας·

οὐκ ἀπὸ σπέρματος ἀνδρὸς οὐδὲ ἐν ἀνθρώπῳ &lt;γεγονότα&gt;, 
ἀλλ' εἰς ἑαυτὸν σάρκα ἀναπλάσαντα εἰς μίαν ἁγίαν ἑνότητα· οὐ 
καθάπερ ἐν προφήταις ἐνέπνευσέ τε καὶ ἐλάλησε καὶ ἐνήργησεν, ἀλλὰ 
τελείως ἐνανθρωπήσαντα· «ὁ γὰρ λόγος σὰρξ ἐγένετο», οὐ τροπὴν 
ὑποστὰς οὐδὲ μεταβαλὼν τὴν ἑαυτοῦ θεότητα εἰς ἀνθρωπότητα, εἰς 
μίαν <δὲ> συνενώσας ἑαυτοῦ * ἁγίαν τελειότητά τε καὶ θεότητα· εἷς 
γάρ ἐστιν κύριος ἰησοῦς χριστὸς καὶ οὐ δύο, ὁ αὐτὸς θεός, 
ὁ αὐτὸς κύριος, ὁ αὐτὸς βασιλεύς· 

παθόντα δὲ τὸν αὐτὸν ἐν σαρκὶ 
καὶ ἀναστάντα καὶ ἀνελθόντα εἰς τοὺς οὐρανοὺς ἐν αὐτῷ τῷ σώματι, 
ἐνδόξως καθίσαντα ἐν δεξιᾷ τοῦ πατρός, ἐρχόμενον ἐν αὐτῷ τῷ 
σώματι ἐν δόξῃ κρῖναι ζῶντας καὶ νεκρούς· οὗ τῆς βασιλείας οὐκ 
ἔσται τέλος.

καὶ εἰς τὸ ἅγιον πνεῦμα τὸ λαλῆσαν ἐν νόμῳ καὶ κηρῦξαν ἐν τοῖς προφήταις, καταβὰν ἐπὶ τὸν ἰορδάνην, λαλοῦν ἐν 
ἀποστόλοις, οἰκοῦν ἐν ἁγίοις.
οὕτως δὲ πιστεύομεν ἐν αὐτῷ ὅτι 
ἐστὶ πνεῦμα ἅγιον πνεῦμα θεοῦ πνεῦμα τέλειον πνεῦμα παράκλητον, 
ἄκτιστον, ἐκ τοῦ πατρὸς ἐκπορευόμενον καὶ ἐκ τοῦ υἱοῦ λαμβάνον

καὶ † πιστευόμενον. πιστεύομεν εἰς μίαν καθολικὴν καὶ ἀποστολικὴν
 ἐκκλησίαν καὶ εἰς ἓν βάπτισμα μετανοίας καὶ εἰς ἀνάστασιν 
νεκρῶν καὶ κρίσιν δικαίαν ψυχῶν καὶ σωμάτων καὶ εἰς βασιλείαν 
οὐρανῶν καὶ εἰς ζωὴν αἰώνιον.

τοὺς δὲ λέγοντας ὅτι ἦν ποτε 
ὅτε οὐκ ἦν ὁ υἱὸς ἢ τὸ πνεῦμα τὸ ἅγιον, ἢ ὅτι ἐξ οὐκ ὄντων ἐγένετο
 ἢ ἐξ ἑτέρας ὑποστάσεως ἢ οὐσίας φάσκοντας εἶναι &lt;ἢ&gt; τρεπτὸν 
ἢ ἀλλοιωτὸν τὸν υἱὸν τοῦ θεοῦ ἢ τὸ ἅγιον πνεῦμα, τούτους ἀναθεματίζει
 ἡ καθολικὴ καὶ ἀποστολικὴ ἐκκλησία, ἡ μήτηρ ὑμῶν τε 
καὶ ἡμῶν. καὶ πάλιν ἀναθεματίζομεν τοὺς μὴ ὁμολογοῦντας ἀνάστασιν
 νεκρῶν καὶ πάσας τὰς αἱρέσεις τὰς μὴ ἐκ ταύτης τῆς ὀρθῆς 
πίστεως οὔσας.

