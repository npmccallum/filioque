# Nicene Creed from Epiphanius' Ancoratus 118:9-13

πιστεύομεν εἰς ἕνα θεὸν πατέρα παντοκράτορα,  
ποιητὴν οὐρανοῦ τε καὶ γῆς,  
ὁρατῶν τε πάντων καὶ ἀοράτων.  

καὶ εἰς ἕνα κύριον ἰησοῦν χριστόν,  
τὸν υἱὸν τοῦ θεοῦ τὸν μονογενῆ,  
τὸν ἐκ τοῦ πατρὸς γεννηθέντα πρὸ πάντων τῶν αἰώνων,  
τουτέστιν ἐκ τῆς οὐσίας τοῦ πατρός,  
φῶς ἐκ φωτός,  
θεὸν ἀληθινὸν ἐκ θεοῦ ἀληθινοῦ,  
γεννηθέντα οὐ ποιηθέντα,  
ὁμοούσιον τῷ πατρί,  
δι' οὗ τὰ πάντα ἐγένετο,  
τά τε ἐν τοῖς οὐρανοῖς καὶ τὰ ἐν τῇ γῇ·  
τὸν δι' ἡμᾶς τοὺς ἀνθρώπους καὶ διὰ τὴν ἡμετέραν σωτηρίαν κατελθόντα ἐκ τῶν οὐρανῶν  
καὶ σαρκωθέντα ἐκ πνεύματος ἁγίου καὶ μαρίας τῆς παρθένου  
καὶ ἐνανθρωπήσαντα,  
σταυρωθέντα τε ὑπὲρ ἡμῶν ἐπὶ ποντίου πιλάτου καὶ παθόντα καὶ ταφέντα,  
καὶ ἀναστάντα τῇ τρίτῃ ἡμέρᾳ κατὰ τὰς γραφὰς
καὶ ἀνελθόντα εἰς τοὺς οὐρανοὺς
καὶ καθεζόμενον ἐκ δεξιῶν τοῦ πατρός,
καὶ πάλιν ἐρχόμενον μετὰ δόξης κρῖναι ζῶντας καὶ νεκρούς,
οὗ τῆς βασιλείας οὐκ ἔσται τέλος.

καὶ εἰς τὸ πνεῦμα τὸ ἅγιον,  
τὸ κύριον  
καὶ ζωοποιόν,  
τὸ ἐκ τοῦ πατρὸς ἐκπορευόμενον,  
τὸ σὺν πατρὶ καὶ υἱῷ συμπροσκυνούμενον καὶ συνδοξαζόμενον,  
τὸ λαλῆσαν διὰ τῶν προφητῶν·  

εἰς μίαν ἁγίαν καθολικὴν καὶ ἀποστολικὴν ἐκκλησίαν·  
ὁμολογοῦμεν ἓν βάπτισμα εἰς ἄφεσιν ἁμαρτιῶν,  
προσδοκῶμεν ἀνάστασιν νεκρῶν  
καὶ ζωὴν τοῦ μέλλοντος αἰῶνος.  

ἀμήν.  

τοὺς δὲ λέγοντας  
ἦν ποτε ὅτε οὐκ ἦν καὶ πρὶν γεννηθῆναι οὐκ ἦν  
ἢ ὅτι ἐξ οὐκ ὄντων ἐγένετο ἢ ἐξ ἑτέρας ὑποστάσεως ἢ οὐσίας φάσκοντας εἶναι ῥευστὸν ἢ ἀλλοιωτὸν τὸν τοῦ θεοῦ υἱόν,  
τούτους ἀναθεματίζει ἡ καθολικὴ καὶ ἀποστολικὴ ἐκκλησία.  
